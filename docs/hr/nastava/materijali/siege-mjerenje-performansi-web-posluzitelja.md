---
author: Vedran Miletić
---

# Mjerenje performansi web poslužitelja alatom Siege

[Siege](https://www.joedog.org/siege-home/) je alat za mjerenje performansi HTTP i HTTPS web poslužitelja pod opterećenjem. Opterećenje web poslužitelja možemo vizualizirati kao opsadu. Dostupan je pod [licencom GNU GPLv3](https://github.com/JoeDog/siege/blob/master/COPYING). Podržava protokole HTTP i HTTPS te specifične značajke protokola kao što su osnovna autentifikacija i kolačići. Dokumentacija je [dostupna putem službenih stranica](https://www.joedog.org/siege-manual/) i u man stranici `siege(1)` (naredba `man 1 siege`).

!!! tip
    Neki softveri, primjerice [OpenSSL](https://www.openssl.org/) i [MariaDB](https://mariadb.org/), imaju unikatna ili drugdje vrlo rijetko korištena imena pa je lako potražiti upute za njih na internetu. Kod Siegea [to](https://guardiansofgahoole.fandom.com/wiki/The_Siege) [nije](https://forgottenrealms.fandom.com/wiki/The_Siege) [slučaj](https://en.wikipedia.org/wiki/Siege_(disambiguation)), a istovremeno nije masovno korišten softver kao što su, primjerice, [Apache](https://httpd.apache.org/) ili [Word](https://products.office.com/word). Stoga je u eventualnoj potrazi za dodatnom dokumentacijom ili primjerima korištenja korisno pretraživati za pojmovima kao što su `siege web server tester`, `siege http benchmarking` ili sl.

## Osnovne mogućnosti i način korištenja

Uzmimo za testiranje [web aplikaciju za ispis IP adrese i korisničkog agenta](https://apps.group.miletic.net/ip/). Dobra je ideja testirati vlastiti web poslužitelj jer drugi web poslužitelji mogu iznenadni velik broj zahtjeva shvatiti kao napad.

Pokrenemo li Siege bez parametara, radit će do prekida kombinacijom tipki ++control+c++:

``` shell
siege https://apps.group.miletic.net/ip/
```

``` shell-session
^C
```

``` json
{
        "transactions":                         1279,
        "availability":                       100.00,
        "elapsed_time":                        52.61,
        "data_transferred":                   140.25,
        "response_time":                        1.00,
        "transaction_rate":                    24.31,
        "throughput":                           2.67,
        "concurrency":                         24.34,
        "successful_transactions":              1279,
        "failed_transactions":                     0,
        "longest_transaction":                 19.20,
        "shortest_transaction":                 0.02
}
```

Želimo li ograničiti vrijeme mjerenja performansi, primjerice na 10 sekundi, iskoristit ćemo parametar `--time`, odnosno `-t`:

``` shell
siege -t 10s https://apps.group.miletic.net/ip/
```

``` json
{
        "transactions":                          253,
        "availability":                       100.00,
        "elapsed_time":                         9.35,
        "data_transferred":                    27.33,
        "response_time":                        0.74,
        "transaction_rate":                    27.06,
        "throughput":                           2.92,
        "concurrency":                         20.00,
        "successful_transactions":               255,
        "failed_transactions":                     0,
        "longest_transaction":                  8.10,
        "shortest_transaction":                 0.03
}
```

Parametrom `--concurrent`, odnosno `-c` možemo navesti broj istovremenih korisnika čije opterećenje će biti generirano. Postavimo taj broj na 100:

``` shell
siege -c 100 -t 10s https://apps.group.miletic.net/ip/
```

``` json
{
        "transactions":                          166,
        "availability":                       100.00,
        "elapsed_time":                         9.03,
        "data_transferred":                    18.11,
        "response_time":                        1.22,
        "transaction_rate":                    18.38,
        "throughput":                           2.01,
        "concurrency":                         22.37,
        "successful_transactions":               167,
        "failed_transactions":                     0,
        "longest_transaction":                  6.31,
        "shortest_transaction":                 0.00
}
```

Ako ne navedemo ništa, Siege će generirati zahtjeve 10 istovremenih korisnika, što znači da u pretposljednjem i ovom primjeru možemo usporediti performanse poslužitelja kad mu pristupa istovremeno 10 i 100 korisnika kroz 10 sekundi. Uočimo:

- kako opada broj razmjena podataka između klijenta i poslužitelja (`"transactions"`) i broj tih razmjena po sekundi (`"transaction_rate"`) koji dobivamo dijeljenjem njihovog broja s vremenom mjerenja (`"elapsed_time"`)
- kako raste prosječno vrijeme odgovora (`"response_time"`); za razliku od tog vremena, druga izmjerena vremena, odnosno vremena trajanja najdulje i najkraće razmjene podataka (`"longest_transaction"` i `"shortest_transaction"`) su vremena trajanja po jedne razmjene pa nisu naročito mjerodavna
- kako opada propusnost (`"throughput"`) koju dobijemo dijeljenjem količine prenesenih podataka (`"data_transferred"`) s vremenom mjerenja (`"elapsed_time"`)

Po potrebi parametrom `--header`, odnosno `-H` možemo navesti zaglavlje koje će biti poslano u zahtjevu. Primjerice, možemo od web aplikacije zatražiti slanje odgovora u obliku JSON navođenjem zaglavlja Accept i pripadnog MIME tipa na način:

``` shell
siege -t 10s -H 'Accept: application/json' https://apps.group.miletic.net/ip/
```

``` json
{
        "transactions":                           65,
        "availability":                       100.00,
        "elapsed_time":                         9.44,
        "data_transferred":                     0.00,
        "response_time":                        2.16,
        "transaction_rate":                     6.89,
        "throughput":                           0.00,
        "concurrency":                         14.88,
        "successful_transactions":                65,
        "failed_transactions":                     0,
        "longest_transaction":                  6.58,
        "shortest_transaction":                 0.20
}
```

## Mjerenje performansi poslužitelja pokrenutih na lokalnom računalu

Siege možemo na isti način koristiti i na web poslužiteljima pokrenutim na lokalnom računalu.

### Mjerenje performansi ugrađenog web poslužitelja u interpreteru jezika PHP

Primjerice, ako imamo pokrenut PHP-ov ugrađeni web poslužitelj na vratima 8000, onda ćemo mu pristupiti naredbom:

``` shell
siege -c 10 http://localhost:8000/
```

``` json
{
        "transactions":                         9953,
        "availability":                       100.00,
        "elapsed_time":                         9.35,
        "data_transferred":                   973.37,
        "response_time":                        0.01,
        "transaction_rate":                  1064.49,
        "throughput":                         104.10,
        "concurrency":                          9.97,
        "successful_transactions":              9953,
        "failed_transactions":                     0,
        "longest_transaction":                  0.02,
        "shortest_transaction":                 0.00
}
```

PHP-ov ugrađeni web poslužitelj u zadanim postavkama ne koristi konkurentnost u obradi zahtjeva više korisnika, odnosno izvodi se u jednoj niti za svih 10 istovremenih korisnika čije opterećenje Siege generira. Brojevi veći od toga u načelu neće donijeti veći broj izvršenih zahtjeva po sekundi.

Od verzije PHP-a 7.4.0 nadalje moguće je PHP-ov ugrađeni web poslužitelj pokrenuti u više procesa koji se pritom nazivaju radnicima (engl. *workers*). To možemo izvesti je postaviti varijablu okoline `PHP_CLI_SERVER_WORKERS` ([dokumentacija](https://www.php.net/manual/en/features.commandline.webserver.php)) na broj veći od 1 kod pokretanja ugrađenog web poslužitelja, primjerice 10 na način:

``` shell
PHP_CLI_SERVER_WORKERS=10 php -S localhost:8000 -t public
```

``` shell-session
[351093] [Mon Nov  1 20:00:37 2021] PHP 7.4.25 Development Server (http://localhost:8000) started
[351092] [Mon Nov  1 20:00:37 2021] PHP 7.4.25 Development Server (http://localhost:8000) started
[351094] [Mon Nov  1 20:00:37 2021] PHP 7.4.25 Development Server (http://localhost:8000) started
[351095] [Mon Nov  1 20:00:37 2021] PHP 7.4.25 Development Server (http://localhost:8000) started
[351096] [Mon Nov  1 20:00:37 2021] PHP 7.4.25 Development Server (http://localhost:8000) started
[351097] [Mon Nov  1 20:00:37 2021] PHP 7.4.25 Development Server (http://localhost:8000) started
[351098] [Mon Nov  1 20:00:37 2021] PHP 7.4.25 Development Server (http://localhost:8000) started
[351099] [Mon Nov  1 20:00:37 2021] PHP 7.4.25 Development Server (http://localhost:8000) started
[351100] [Mon Nov  1 20:00:37 2021] PHP 7.4.25 Development Server (http://localhost:8000) started
[351091] [Mon Nov  1 20:00:37 2021] PHP 7.4.25 Development Server (http://localhost:8000) started
[351101] [Mon Nov  1 20:00:37 2021] PHP 7.4.25 Development Server (http://localhost:8000) started
```

Pokretanjem Siegea s većim brojem konkurentnih korisnika, npr. 100, možemo uočiti da je broj obrađenih zahjeva nešto veći:

``` shell
siege -c 100 -t 10s http://localhost:8000/
```

``` json
{
        "transactions":                        24991,
        "availability":                       100.00,
        "elapsed_time":                         9.09,
        "data_transferred":                  2445.78,
        "response_time":                        0.04,
        "transaction_rate":                  2749.28,
        "throughput":                         269.06,
        "concurrency":                         99.20,
        "successful_transactions":             24991,
        "failed_transactions":                     0,
        "longest_transaction":                  0.32,
        "shortest_transaction":                 0.00
}
```

### Mjerenje performansi Apache HTTP Servera

Apache HTTP Server može baratati s više korisnika pa možemo varirati broj korisnika ovisno o snazi računala na kojemu radimo. Ako Apache je pokrenut upotrebom Dockera, Siege s 50 istovremenih korisnika ćemo pokrenuti na način:

``` shell
siege -c 50 http://172.17.0.2/
```

## Složenije mogućnosti korištenja

Siege nudi i skriptu `bombardment` koja omogućuje pokretanje s postupnim povećanjem broja korisnika. Detalji o načinu korištenja se mogu promaći u man stranici `bombardment(1)` (naredba `man 1 bombardment`).
