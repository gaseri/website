---
author: Adam Wiggins
---

!!! note
    Sadržaj u nastavku je prijevod stranice [II. Dependencies](https://12factor.net/dependencies) na web sjedištu [The Twelve-Factor App](https://12factor.net/).

## II. Zavisnosti

### Eksplicitno deklarirajte i izolirajte zavisnosti

Većina programskih jezika nudi sustav pakiranja za distribuciju potpornih knjižnica, kao što je [CPAN](https://www.cpan.org/) za Perl ili [Rubygems](https://rubygems.org/) za Ruby. Knjižnice instalirane putem sustava za pakiranje mogu se instalirati zaa cijeli sustav (poznate kao "paketi sjedišta") ili ograničene na direktorij koji sadrži aplikaciju (poznat kao "dobavljanje" ili "pakiranje").

**Dvanaestofaktorska Aplikacija nikada se ne oslanja na implicitno postojanje paketa instaliranih za cijeli sustav.** Ona deklarira sve zavisnosti, potpuno i točno, putem manifesta *deklaracije zavisnosti*. Nadalje, koristi alat za *izolaciju zavisnosti* tijekom izvođenja kako bi osigurala da nikakve implicitne zavisnosti ne "procure" iz okolnog sustava. Potpuna i eksplicitna specifikacija zavisnosti jednoliko se primjenjuje i na produkciju i na razvoj.

Na primjer, [Bundler](https://bundler.io/) za Ruby nudi format manifesta `Gemfile` za deklaraciju zavisnosti i `bundle exec` za izolaciju zavisnosti. U Pythonu postoje dva odvojena alata za ove korake -- [Pip](https://pip.pypa.io/) se koristi za deklaraciju i [Virtualenv](https://virtualenv.pypa.io/) za izolaciju. Čak i C ima [Autoconf](https://www.gnu.org/software/autoconf/) za deklaraciju zavisnosti, a statičko povezivanje može osigurati izolaciju zavisnosti. Bez obzira na lanac alata, deklaracija zavisnosti i izolacija moraju se uvijek koristiti zajedno -- samo jedno ili drugo nije dovoljno da se zadovolji medologija dvanaest faktora.

Jedna od prednosti eksplicitne deklaracije zavisnosti je da pojednostavljuje postavljanje za razvojne programere koji su novi u aplikaciji. Novi razvojni programer može preuzeti bazu izvornog kôda aplikacije na svom razvojnom stroju, zahtijevajući samo instalirane interpreter i standardnu biblioteku jezika te upravitelj zavisnosti kao preduvjete. Moći će postaviti sve što je potrebno za pokretanje kôda aplikacije pomoću determinističke *naredbe izgradnje*. Na primjer, naredba build za Ruby/Bundler je `bundle install`, dok je za Clojure/[Leiningen](https://github.com/technomancy/leiningen#readme) to `lein deps`.

Dvanaestofaktorske aplikacije također se ne oslanjaju na implicitno postojanje bilo kakvih sustavskih alata. Primjeri uključuju pozivanje ImageMagicka ili `curl`-a putem ljuske. Iako ovi alati mogu postojati na mnogim ili čak većini sustava, nema jamstva da će postojati na svim sustavima na kojima bi se aplikacija mogla izvoditi u budućnosti ili da li će verzija pronađena na budućem sustavu biti kompatibilna s aplikacijom. Ako aplikacija treba pozvati sustavski alat putem ljuske, taj alat treba isporučiti u aplikaciji.
